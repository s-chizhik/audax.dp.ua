---
title: Закінчення співпраці з ACP
layout: post
---

[Оригінал тексту](https://www.facebook.com/groups/audax.dnipro/posts/7481609238579749/)

**Усім привіт,**

Я публікую цей текст саме о першій годині ночі, тому що саме зараз мав би закінчитись ювілейний бревет на 300 км. Ми б
мали робити фото на фініші, розʼїжджатися по домівках, вітати один одного. Але у нас в країні 109 день війни, а на дворі
комендантська година.

Хочу нагадати, що буквально минулої осені, ми проводили ювілейний марафон на 200 км. Це рандоннерське свято дозволило
зібрати рекордну кількість учасників, відмітити його, та перевірити свої сили новачкам, що долучилися до нас. Щобільше,
спеціально до нас у Дніпро приїхали друзі із Краматорська!

Що я хочу сказати. Мій посил і переклад цього листа також буде направлено представникам французького клубу відчайдушних
– ACP.

---

На 3-й день війни, ми з клубами Moguls Audax та Audax Kharkov проявили ініціативу та направили листа до ACP, щоб
заборонити країнам агрессорам проводити заходи за правилами ACP, анулювати реєстрації клубів та припинити реєстрацію
нових заїздів та їх результатів. У якості терміну дії цих заборон ми пропонували закінчення війни та виплату репарацій.

Наше звернення викликало гарячу дискусію, було використано дуже багато слів, у діалог включалися представники різних
країн, висловлюючи як підтримку, так і негативне ставлення до нашого прохання. Відповідь від ACP була буквально «keep
calm». Єдине чого ми досягли це виключення згадування країн-агрессорів на сайті ACP. Фактично, це звичайне замовчування.

Шановний Audax Club Parisien. Ще трошки слів, а потім до справи. Для цього мені доведеться процитувати сайт «Рандонери
Росії»:

**10 квітня 2022 (46 день війни)**
- Рандоннерская жизнь продолжается. Регистрация бреветов в АСР проходит бесперебойно. Курс евро стабилизируется, и оплата
регистрации бревета может быть возвращена к прошлогоднему уровню – 120 р.

**19 травня 2022 (85 день війни)**
- Подготовлена к отправке в Россию посылка с медалями к юбилейному бревету на дистанции 300 км! Ура! Если посылка придет без проволочек и в срок, значит, можно будет рассчитывать и на другие поставки! Кроме того, хочется верить, что юбилейное мероприятие станет очередным шагом к сближению и будет способствовать восстановлению нашей дружбы и рандоннерской солидарности!)

Шановний ACP, поясніть будь ласка, як так виходить, що:
- У той час, як «рандоннерская жизнь продолжается», життя наших громадян обриваються
- У той час, як у росію їде посилка з медалями, в Україну летять бомби що сіють смерть та руйнування

Якщо я не плутаю, то на 109-й день війни ACP:
- досі не усвідомлює що в Україні іде війна, яка просто унеможливлює проводити будь-які бревети
- продовжує розвивати співпрацю з представником країни, яка розв'язала війну
- вважає достатньо справедливим дати можливість громадянам країни агресора проводити бревети та відзначати ювілей, тоді як військові цієї країни силою забирають цю можливість в іншої
- вважає нормою замовчувати війну в Україні, навіть після наших звернень
- вважає друзями громадян країни, яка розв'язала війну. Просто нагадаю, за офіційними соц. опитуванням, 80% громадян цієї країни підтримують війну
- продовжує приймати гроші із росії за реєстрацію результатів

---

Тепер до справи,
Мені дуже шкода того часу та зусиль, які я витратив на розвиток клубу та популяризацію ваших же велозаходів, проте нашому клубу не по дорозі з тими, хто мовчазно підтримує країну терористів і вважає їх своїми друзями.

Тому, як керівник, прошу анулювати реєстрацію клубу Audax Dnipro з клубним кодом 550029 і скасувати всі поточні та наступні заходи та вважати їх не проведеними.
